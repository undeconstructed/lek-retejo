---
title: Libraro
summary: Kolekto de libroj ĉe LEK.
weight: 60
menu:
  main:
    parent: "Klubejo"
---

# Libraro

La klubo posedas plurajn librojn - ni ne havas komunan lokon por konservi ilin, sed se iu petos, espereble oni povos porti al kunveno.

La [plena listo](https://docs.google.com/spreadsheets/d/1VzrOh-R_qyZAZLI66ZB5-QpNWai2mEHndS9DRe3kxKQ), kun indiko pri kie ĉiu libro estas nun, disponeblas al klubanoj. Ĝi estas en Guglo-docs - premu butonon "peti permeson" kaj entajpi mallongan mesaĝon dirantan kiu vi estas, kaj oni donas al vi permeson.

## Inter la libroj...

Senutilaj notoj de Phil:

**Epifanio** (*Twelth Night*) de William Shakespeare, tradukis William Auld. Eldonejo Kardo, 1977. Mi ne antaŭe sciis ke "Epifanio" estas tiu sama festo kiel "dekdua nokto"...

**La Bato** de Lena Karpunina. FEL 2000. Unu el la (bedaŭrinde nur) du novelaroj de la verkisto kaj akademiano. La alian, Neokazinta Amo, mi multe ĝuis, do certe mi legos ĉi tiun. Ene de la libro estas karto de hotelo en Libio, do eble ĉi tiu ekzemplero jam multe vojaĝis.

**Leteroj el Svedio** de Harold Brown. LEK 2003. Sendube aliaj klubanoj scias pli ol mi pri ĉi tiu. Laŭ la kovrilo, ĝi estas raportoj pri la nova hejmlando de iama ano de LEK.

**Petrolo!** (*Oil!*) de Upton Sinclair, tradukis William Bailey. Esperanto Publishing Co. 1936. Kiam nova, ĉi tiu ŝajne kostis "3s. 6p." Mi ne scias ĉu tio estis por nur unu el la du volumoj - mi divenus ke jes, ĉar ili estas iom grandaj, kaj bone faritaj.

**Morto de trajno** de Freeman Wills Crofts, tradukis Mason Stuttard. Esperanto Publishing Co. 1948. Romano pri krimo, okazanta dum la dua mondmilito. Troviĝas je la komenco noto de la aŭtoro pri la rimarkindeco de esperanto-kongreso, en kiu "reprezentantoj de pli ol 30 nacioj ... perfekte komprenis kaj estis komprenataj". Tial, la verkisto permesis tradukon al nia lingvo de la verko.

**Jen Londono** de John Lewesdon, tradukis J. C. Wells. Wills & Hepworth ltd, 1971. La klasikaĵo el Serio Ladybird, prezentanta 23 vidindaĵojn de Londono, ĉiun kun manpentrita bildo.

**Retoriko** de Ivo Lapenna. Dua eldono, 1958. Ŝajnas priskribo de la arto de parolado, kun aparta konsidero al Esperanto. Mi legis nur finon de konkludo: "Ĉar por la homeco, bedaŭrinde, oni ankoraŭ devas lukti. Multe."

**Vivo de Zamenhof** de Edmond Privat. Esperanto Publishing Co. 1967. Ĉu mi konfesu ke mi ne legis eĉ ĉi tiun?

Iutage, oni skribu ion pli utilan!

{{< figure
  src="libraro.jpg"
  class="granda-bildo"
>}}
