---
title: Provludo en la klubejo
summary: Unuscena teatraĵo de Marjorie Boulton
weight: 60
menu:
  main:
    parent: "Klubejo"
---

<style>
    .script { font-family: monospace; max-width: 40em; margin-left: auto; margin-right: auto; }
    .script p.linio { margin-left: 2em; text-indent: -2em; }
    .script p.linio span.rolulo { font-weight: bold; }
    .script p.daŭro { margin-left: 2em; }
    .script .noto { color: gray; }
    .script p.verso { margin-left: 2em; font-style: italic; }
</style>
<div class="script">
  <h1>Provludo en la klubejo</h1>
  <p>Verkis Marjorie Boulton</p>
  <h2>PERSONOJ</h2>
  <p>La REĜISORO</p>
  <p>HAMLETO ....... (Petro)</p>
  <p>OFELIO ........ (Anjo)</p>
  <p>ROSENKRANZ .... (Henriko)</p>
  <p>GÜLDENSTERN ... (Joĉjo)</p>
  <p>POLONIO ....... (Vilĉjo)</p>
  <h2>SCENO</h2>
  <p class="noto">Esperantista klubejo. Spaco tre mankas. Sur la muro troviĝas Esperanta
    afiŝo, portreto de Zamenhof, flago. Kelkaj malkomfortaj lignaj seĝoj estas malbonorde aranĝitaj. Kvin gejunuloj
    atendas la reĝisoron. La junulo, kiu ludas HAMLETON, estas sufiĉe bela kaj impona; li havas fortan voĉon kaj
    volas elstari kiel aktoro, sed malfidinda memoro ofte ĝenas lin. Li nun klopodas ellerni sian rolon, tre
    serioze. Vilĉjo, la ludonto de POLONIO, estas iom laktvizaĝa kaj sentas fortan adoleskulan ampasion pri Anjo,
    kiu ludos OFELION. Li nun parolas kun ŝi, kaj ŝi penas esti amikeca sen tro kuraĝigi lin. Ŝi estas simpla,
    simpatia knabino. ROSENKRANZ kaj GÜLDENSTERN, gajaj frivolaj junuloj, interŝangas poŝtmarkojn.</p>
  <p class="linio"><span class="rolulo">Ofelio:</span> Sed Vilĉjo, vere vi ne devus tiom elspezi pro mi; tiaj broĉoj estas multekostaj. Mi dubas, ĉu mi rajtas akcepti ĝin.</p>
  <p class="linio"><span class="rolulo">Polonio:</span> Kara Anjo, akceptu ĝin, mi petas. Vere, estas al mi plezuro.</p>
  <p class="linio"><span class="rolulo">Ofelio:</span> Do... mi tre dankas .... sed ....</p>
  <p class="linio"><span class="rolulo">Rosenkranz:</span> Ĉu vi havas duplikatojn el Monako?</p>
  <p class="linio"><span class="rolulo">Güldenstern:</span> Jes, kelkajn, sed mi interŝanĝus ilin nur kontraŭ...</p>
  <p class="linio"><span class="rolulo">Hamleto:</span> Ĉu vi ne povas silentigi tiun bruaĉegon? Mi penas ellerni mian rolon!</p>
  <p class="linio"><span class="rolulo">Ofelio:</span> Ĉu ankoraŭ?</p>
  <p class="linio"><span class="rolulo">Hamleto:</span> Estas facile por vi — vi ne havas longan rolon! Ho, se mi nur havus bonan memoron! Mi povus superi Julion Baghy!</p>
  <p class="verso">
    "Ĉu esti aŭ ne esti — tiel staras<br>
    nun la demando ...."
  <p class="daŭro">(batas sian frunton).</p>
  <p class="daŭro">Mi certas, ke mi povus pli facile lerni la tekston, se mi ne konus la
          nacilingvan originalon!</p>
  <p class="verso">
    ".... ĉu pli noble estas<br>
    Elporti ĉiujn batojn ...."
  </p>
  <p class="noto">(LA REĜISORO envenas kaj salutas HAMLETON per vigla ŝultrofrapo. Li estas granda, forta, timige energia persono.)</p>
  <p class="daŭro">Oj! — Ho, bonan vesperon.</p>
  <p class="linio"><span class="rolulo">La Reĝisoro:</span> <span class="noto">(tre rapide)</span> Bonan, Petro! Bonan, Anjo! Pardonon; la
          malfunkciigo de la elektro malfruigis min iomete! Henriko, Joĉjo, mi havas kovertojn por vi poste. Bonan,
          Vilĉjo! Ĉio preta por Akto Tri, sceno unu — diablo, kie estas Marteno? Kie estas la reĝo?</p>
  <p class="linio"><span class="rolulo">Rosenkranz:</span> Li petis, ke mi pardonpetu pro li; li havas teruran
          nazkataron.</p>
  <p class="linio"><span class="rolulo">La Reĝisoro:</span> Diablo! Kataron! Kataron! Kataron! Mil brasikoj kaj
          tridek mil terpomoj! Tiel proksime al la prezentado li devus veni, eĉ se li havus tutan leonaron! Kiel ni
          proviudu Akton Tri scenon unu sen la reĝo de Danlando?</p>
  <p class="linio"><span class="rolulo">Güldenstern:</span> Malbona io estas en Danujo.</p>
  <p class="linio"><span class="rolulo">Rosenkranz:</span> Tre eble, post via konduto ĉe la kongreso en Kopenhago.</p>
  <p class="linio"><span class="rolulo">La Reĝisoro:</span> Ni ne povas perdi la tempon en stultaj ŝercoj! Nu, ni komencu per la monologo de Hamleto.</p>
  <p class="linio"><span class="rolulo">Hamleto:</span> Malfeliĉa mi!</p>
  <p class="linio"><span class="rolulo">Rosenkranz:</span> Ĉu ni du do povos hejmeniri?</p>
  <p class="linio"><span class="rolulo">La Reĝisoro:</span> Nepre ne; mi uzos Rosenkranz kaj Güldenstern baldaŭ. Ankaŭ Polonion. Nu. Hamleto, vi envenos kvazaŭ dum promenado ... mediteme ...</p>
  <p class="noto">(HAMLETO penas enveni impone, kaj stumblas kontraŭ seĝon.)</p>
  <p class="daŭro">Princece, ne ursece! (HAMLETO, rektigante sin rapide, ellokigas la
          verdan flagon, savas ĝin kaj tenas ĝin en la mano.) Vere, spaco terure mankas ĉi tie; sed ĉio iros bone, kiam ni
          provludos en la halo mem. Do, komencu!</p>
  <p class="linio"><span class="rolulo">Hamleto:</span> <span class="noto">(senaplombigita, fuŝparolas per belega voĉo)</span></p>
  <p class="verso">
    "Ĉu esti aŭ ĉu nesti — tiel flugas<br>
    Nun la demando ...."
  </p>
  <p class="noto">(La aliaj ekridas.)</p>
  <p class="daŭro">Pardonon.</p>
  <p class="verso">
    "Ĉu nesti aŭ ne nesti, tiel staras<br>
    Nun la rubando ..."
  </p>
  <p class="linio"><span class="rolulo">La Reĝisoro:</span> Idioto!</p>
  <p class="linio"><span class="rolulo">Hamleto:</span> Pardonon. Ĝi revenos post momento.</p>
  <p class="verso">"Ĉu vesti aŭ ne nesti ...."</p>
  <p class="linio"><span class="rolulo">La Reĝisoro:</span> Stultulo! La laringo bone funkcias, sed nur la laringo!
          Esti, esti, esti, la simpla verbo esti, kaj uzu vian kapon — aŭ eble vian napon estus la ĝusta vorto!</p>
  <p class="noto">(ROSENKRANZ komencas flustran konversacion kun GÜLDENSTERN.)</p>
  <p class="linio"><span class="rolulo">La Reĝisoro:</span> Ofelio, ne sidu babilante nun; ni bezonos vin ĉe la fino
          de la monologo. Ĉu vi havas preĝlibron?</p>
  <p class="linio"><span class="rolulo">Ofelio:</span> Ankoraŭ ne.</p>
  <p class="linio"><span class="rolulo">La Reĝisoro:</span> Vi devas porti ion en la manoj. <span class="noto">(Serĉas en siaj poŝoj,
          kaj elprenas kriminalromanon kun tre konsterna kovrilbildo.)</span> Ne, tio ne tre taŭgos. <span class="noto">(Trovas sloŝilon de
          Esperanto en la nacia lingvo.)</span> Jen, tio pli decos. Kiam vi envenos, rigardu ĝin, kvazaŭ vi preĝus ... Ne, Anjo,
          vi ne sekvas la princon, vi renkontas lin; envenu ĉe la alia flanko. <span class="noto">(OFELIO rapidas al la alia flanko de la
          ĉambro, kaj komencas provi piajn vizaĝesprimojn super la libreto.)</span> Nu, ĉu via princa moŝto sukcesis malnodi la
          langon?</p>
  <p class="linio"><span class="rolulo">Hamleto:</span> Mi esperas, ke jes. Ne grimacu, Henriko, mi jam estas sufiĉe nervema.</p>
  <p class="noto">(Li komencas paroli, iom bele, kaj, kun kreskanta memfido, gesti, forgesante ke li ankoraŭ portas la verdan flagon.)</p>
  <p class="verso">
    "Ĉu esti aŭ ne esti, — tiel staras<br>
    Nun la demando: ĉu pli noble estas<br>
    Elporti ĉujn frapojn — ne, batojn, ĉiujn sagojn<br>
    De la kolera sorto, aŭ sin armi<br>
    Kontraŭ la tuta maro de mizeroj<br>
    Kaj per la kontraŭstaro ilin fini?<br>
    Formorti — dormi, kaj ĝi tute finis ..."
  </p>
  <p class="linio"><span class="rolulo">La Reĝisoro:</span> Neperfekte .... sed daŭirigu.</p>
  <p class="linio"><span class="rolulo">Hamleto:</span></p>
  <p class="verso">
  "Doloron de la koro, la mil batojn,<br>
    Heredon de la korpo, — tio estas<br>
    Tre dezirinda ŝelo. Morti ...."
  </p>
  <p class="linio"><span class="rolulo">La Reĝisoro:</span> Celo, ne ŝelo! Vi ne estas ovo!</p>
  <p class="linio"><span class="rolulo">Hamleto:</span></p>
  <p class="verso">
    "Tre dezirinda celo. Morti ... dormi ....<br>
    Trankvile dormi! Jes sed ankaŭ sonĝi<br>
    Jen estas la barilo! Kiaj sonĝoj<br>
    Viziti povas nian mortan dormon<br>
    Post la forĵeto de la teraj zorgoj, —<br>
    Jen tio nin haltigas; tio faras,<br>
    Ke la mizeroj tedaj longe daŭras<br>
    Alie kiu volus elportadi<br>
    La bokojn kaj la matojn de la tempo ..."
  </p>
  <p class="linio"><span class="rolulo">La Reĝisoro:</span> Ne, ne, ne!</p>
  <p class="linio"><span class="rolulo">Hamleto:</span> <span class="noto">(sincere)</span> Kio do?</p>
  <p class="linio"><span class="rolulo">La Reĝisoro:</span> Vi diris la bokojn kaj la matojn de la tempo, kaj devas esti la bekojn kaj tomatojn de la ... — pardonon! devas esti la mokon kaj la batojn de la tempo.</p>
  <p class="linio"><span class="rolulo">Hamleto:</span> Dankon!</p>
  <p class="verso">"La boton kaj la mapojn ..."</p>
  <p class="daŭro">— Ne!</p>
  <p class="verso">
    "La mokon kaj la batojn de la tempo,<br>
    La premon de l’ potencaj, la ofendojn<br>
    De la fieraj, falson de la juĝoj,<br>
    Turmentojn de la amo rifuzita ..."
  </p>
  <p class="noto">(POLONIO vespiras kaj bovide rigardas OFELIO’n. OFELIO grimacas al li, kaj la grimaco trafas HAMLETO'n, kiu daŭrigas iom emfaze kaj persone.)</p>
  <p class="verso">
    "La malestimon, kiun seninduloj<br>
    Regalas al merito efektiva —<br>
    Jes, kiu volus tion ĉi elporti,<br>
    Se mem, per unu puŝo de ponardo,
  </p>
  <p class="daŭro noto">(mirinda gesto kun la flago)</p>
  <p class="verso">
    Li ŝovus — ne — povus sin de ĉio liberigi?"
  </p>
  <p class="linio"><span class="rolulo">La Reĝisoro:</span> Pli bone; sed demetu tiun flagon; vi ne estas ĉe Solena Malfermo. Joĉjo, sidadu kviete; mi bezonos vin baldaŭ. Ĉu vi estas preta, Ofelio? Vi devos enveni ĉe</p>
  <p class="verso">"Kaj ĉio restas penso, sed ne faro ...."</p>
  <p class="linio"><span class="rolulo">Ofelio:</span> Jes, jes.</p>
  <p class="linio"><span class="rolulo">La Reĝisoro:</span> Daŭirigu.</p>
  <p class="linio"><span class="rolulo">Hamleto:</span> <span class="noto">(demetinte la flagon)</span></p>
  <p class="verso">
    "Kaj kiu do en ŝvito kaj en ĝemoj<br>
    La ŝargon de la vivo volus porti ..."
  </p>
  <p class="linio"><span class="rolulo">La Reĝisoro:</span> Ŝarĝon, ne ŝargon — ŝargi estas nur pri pafiloj kaj akumulatoroj.</p>
  <p class="linio"><span class="rolulo">Hamleto:</span> Mi certis, ke estas ŝargo; eble oni tajpis mian rolon sen supersigno. <span class="noto">(Ripetas, kun terura emfazo ĉe la supersignitaj literoj.)</span></p>
  <p class="verso">
    "La ŝarĝon de la vivo volus porti,<br>
    Se ne la tim’ de io post la morto,<br>
    De tiu nekonata land’, el kiu<br>
    Neniu plu revenas. Kaj pro tio<br>
    Plivolas ni elporti ĉion teran,<br>
    Ol flugi al mizeroj ne konataj.<br>
    La konscienco faras nin timuloj;<br>
    Al la kolera halo...."
  </p>
  <p class="linio"><span class="rolulo">La Reĝisoro:</span> ".... koloro hela!"</p>
  <p class="linio"><span class="rolulo">Hamleto:</span></p>
  <p class="verso">
    "Al la koloro hela de decido<br>
    Aliĝas la paleco de l’ pensado;<br>
    Kaj plej kuraĝa, forta entrepreno<br>
    Per tiu kaŭzo haltas sendecide,<br>
    Kaj ĉio restas penso, sed ne faro ..."<br>
  </p>
  <p class="daŭro noto">(Pli laŭte.)</p>
  <p class="verso">"Kaj ĉio restas penso, sed ne faro ...."</p>
  <p class="daŭro">Anjo!</p>
  <p class="noto">(OFELIO elreviĝas.)</p>
  <p class="linio"><span class="rolulo">Ofelio:</span> Pardonon! <span class="noto">(Alproksimiĝas viglege.)</span></p>
  <p class="linio"><span class="rolulo">La Reĝisoro:</span> Anjo, estu pli atentema! Kaj tia enveno tute ne taŭgas.
          Vi devas kvazaŭ akcidente renkonti la princon. Nu, vi envenu iom malrapide, kun la kapo klinita — ne, ne, ne la
          mentono sur la brusto — — jes, pli bone — — kaj kvazaŭ vi legus pie el via preĝlibreto — — diru ion duonvoĉe, se
          vi volas — — Hamleto, ripetu la verson, mi petas ....</p>
  <p class="noto">(OFELIO pretigas bonan envenon, rigardante la libreton.)</p>
  <p class="linio"><span class="rolulo">Hamleto:</span></p>
  <p class="verso">"Kaj ĉio restas penso, sed ne faro ...."</p>
  <p class="linio"><span class="rolulo">Ofelio:</span> <span class="noto">(legante el la ŝlosilo kun pia vizagesprimo)</span></p>
  <p class="verso">
    "En Esperanta gazeto mi vidis vian adreson kun<br>
    la rimarko, ke vi estas armea oficiro. Mi ankaŭ<br>
    estas oficiro ..."
  </p>
  <p class="noto">(La tri aŭdantoj ridegas.)</p>
  <p class="linio"><span class="rolulo">Hamleto:</span> Vi bulkokapulino!</p>
  <p class="linio"><span class="rolulo">Polonio:</span> Ne parolu tiel ofende pri la knabino!</p>
  <p class="linio"><span class="rolulo">Ofelio:</span> Mi milfoje pardonpetas; mi distriĝis.</p>
  <p class="linio"><span class="rolulo">La Reĝisoro:</span> Ni devos trovi veran preĝlibron por la venonta proviudo! Denove!</p>
  <p class="linio"><span class="rolulo">Hamleto:</span> <span class="noto">(lace)</span></p>
  <p class="verso">"Kaj ĉio restas penso, sed ne faro."</p>
  <p class="noto">(OFELIO envenas tre taŭge.)</p>
  <p class="linio"><span class="rolulo">La Reĝisoro:</span> Multe pli bone!</p>
  <p class="linio"><span class="rolulo">Hamleto:</span></p>
  <p class="verso">
    "Sed haltu! Ha, la ĉarma Ofelio!<br>
    Nimfeo, prenu ...."
  </p>
  <p class="linio"><span class="rolulo">La Reĝisoro:</span> Ho, nimfo, ne Nimfeo; nimfeo estas blanka akvolilio.</p>
  <p class="linio"><span class="rolulo">Hamleto:</span> Pardonon! Mi pensis pri "feo".</p>
  <p class="verso">
    "Ho, nimfo, prenu ĉiujn miajn pekojn<br>
    En vian puran preĝon!"
  </p>
  <p class="linio"><span class="rolulo">Rosenkranz:</span> Kia aliteraciego!</p>
  <p class="linio"><span class="rolulo">Güldenstern:</span> Ŝtopu la trinkotruon!</p>
  <p class="linio"><span class="rolulo">La Reĝisoro:</span> Silentu! Vi malhelpas la emociojn!</p>
  <p class="linio"><span class="rolulo">Ofelio:</span></p>
  <p class="verso">
    "Mia princo,<br>
    Kiel vi fartas en la lasta tempo?"
  </p>
  <p class="linio"><span class="rolulo">Hamleto:</span></p>
  <p class="verso">Mi dankas vin humile, — bone."</p>
  <p class="linio"><span class="rolulo">Ofelio:</span></p>
  <p class="verso">
    "Princo,<br>
    Mi havas kelkajn signojn de memoro<br>
    Ankoraŭ, kiujn longe jam mi volis<br>
    Al vi redoni; mi vin petas, princo,<br>
    Akceptu ilin nun!"
  </p>
  <p class="daŭro noto">(Proponas al li la ŝlosilon.)</p>
  <p class="linio"><span class="rolulo">La Reĝisoro:</span> Ne, Ofelio, ĉu vi ne komprenas la tekston? Vi ne proponas
          al li la preĝlibron; li iam donacis al vi juvelojn, kaj nun vi volas redoni ilin. Vi devos porti kelkajn
          juvelojn.</p>
  <p class="linio"><span class="rolulo">Ofelio:</span> Tiu broĉo taŭgos dume.</p>
  <p class="verso">"Mi havas kelkajn signojn de memoro ..."</p>
  <p class="linio"><span class="rolulo">Polonio:</span> Ho, ne donu tiun broĉon, Anjo, mi petas!</p>
  <p class="linio"><span class="rolulo">Ofelio:</span> Ne ofendiĝu, Vilĉjo, estas nur en la rolo.</p>
  <p class="daŭro noto">(Donas sian broĉon al HAMLETO.)</p>
  <p class="verso">
    "Mi havas kelkajn signojn de memoro<br>
    Ankoraŭ, kiujn longe jam mi volis<br>
    Al vi redoni; mi vin petas, princo,<br>
    Akceptu ilin nun!"
  </p>
  <p class="noto">(HAMLETO retropaŝas kaj denove renversas seĝon; GÜLDENSTERN movas ĝin.)</p>
  <p class="linio"><span class="rolulo">Hamleto:</span> Diablo, spaco terure mankas ĉi tie!</p>
  <p class="linio"><span class="rolulo">La Reĝisoro:</span> Ĉio estos pli bona en la halo.</p>
  <p class="linio"><span class="rolulo">Hamleto:</span> La verson, mi petas.</p>
  <p class="linio"><span class="rolulo">Ofelio:</span></p>
  <p class="verso">"Akceptu ilin nun!"</p>
  <p class="linio"><span class="rolulo">Hamleto:</span></p>
  <p class="verso">
    "Ne, ne! Neniam<br>
    Mi ion al vi donis."
  </p>
  <p class="linio"><span class="rolulo">Polonio:</span> Ne, estis mia donaco!</p>
  <p class="linio"><span class="rolulo">La Reĝisoro:</span> Silentu, mi petas!</p>
  <p class="linio"><span class="rolulo">Ofelio:</span></p>
  <p class="verso">
    "Kara princo,<br>
    Vi scias ja, vi ilin al mi donis ...."
  </p>
  <p class="daŭro noto">(hezitas)</p>
  <p class="daŭro">— Mi ĉiam fusas pri ĉi tiu parolado —</p>
  <p class="verso">
    "La indo de la donacoj — —"<br>
    ne, tio ne bone skandiĝas ...
  </p>
  <p class="linio"><span class="rolulo">Hamleto:</span> Kial vi ankoraŭ ne ellernis vian rolon? Vi fuŝigas la mian!</p>
  <p class="linio"><span class="rolulo">Polonio:</span> Vi havas perfektan rajton buŝaĉi tiamaniere, ĉu ne?</p>
  <p class="linio"><span class="rolulo">Ofelio:</span> Ludi kun vi estas terure malfacile!</p>
  <p class="linio"><span class="rolulo">Rosenkranz:</span> Mi perdas la vesperon ĉi tie!</p>
  <p class="linio"><span class="rolulo">La Reĝisoro:</span> Daŭrigu, Anjo; kelkaj aliaj rolantoj ne estas pli konsciencaj ol vi.</p>
  <p class="linio"><span class="rolulo">Ofelio:</span></p>
  <p class="verso">"Kaj vi akompanadis ..." — ne.</p>
  <p class="linio"><span class="rolulo">La Reĝisoro:</span></p>
  <p class="verso">"Kaj la donacojn vi akompanadis ..."</p>
  <p class="linio"><span class="rolulo">Ofelio:</span> Dankon, jes.</p>
  <p class="verso">
    "Kaj la donacojn vi akompanadis<br>
    Per tiaj dolĉaj vortoj, ke la indo<br>
    De la donaco multe pliiĝadis.<br>
    Nun vi sangiĝis ..."
  </p>
  <p class="linio"><span class="rolulo">La Reĝisoro:</span> Ŝanĝigis. Li ne ricevis baton sur la nazo!</p>
  <p class="noto">(ROSENKRANZ kaj GÜLDENSTERN dum tiu ĉi parolado komencas flustri ŝercojn.)</p>
  <p class="linio"><span class="rolulo">Ofelio:</span> Oni malbone maŝinskribis la kopiojn.</p>
  <p class="verso">
    "Nun vi ŝanĝigis — prenu do la donojn:<br>
    Doloraj estas donoj al la koro,<br>
    Se ili plu ne venas de la koro.<br>
    Jen ili estas, princo, mi vin petas."
  </p>
  <p class="linio"><span class="rolulo">Hamleto:</span></p>
  <p class="verso">"Ha, ha, ha! Ĉu vi estas virta?"</p>
  <p class="noto">(GÜLDENSTERN ridegas pro la ŝerco.)</p>
  <p class="linio"><span class="rolulo">Ofelio:</span> <span class="noto">(ofendita)</span> Mi ne meritas tion.</p>
  <p class="linio"><span class="rolulo">Güldenstern:</span> Ej, mi ne ridis pri vi!</p>
  <p class="linio"><span class="rolulo">Ofelio:</span></p>
  <p class="verso">"Princo!?"</p>
  <p class="linio"><span class="rolulo">Hamleto:</span></p>
  <p class="verso">"Ĉu vi estas bela?"</p>
  <p class="noto">(ROSENKRANZ laŭte ridas pri privata konversaciaĵo.)</p>
  <p class="linio"><span class="rolulo">Ofelio:</span> <span class="noto">(ekploreme)</span> Sinjoro reĝisoro, mi scias, ke mi ne estas tre bona esperantistino, sed mi ne venas al la klubo por toleri tiajn malĝentilajoĵn!</p>
  <p class="linio"><span class="rolulo">Polonio:</span> Tute ne estas juste; oni ĉiam ĉikanas kaj insultas la knabinon, kaj ŝi ĉiam penas fari bone!</p>
  <p class="linio"><span class="rolulo">Güldenstern:</span> Ho, metu korkon en la faŭkon; neniu ajn volis ofendi.</p>
  <p class="linio"><span class="rolulo">La Reĝisoro:</span> <span class="noto">(pugnobatante la tablon por silentigi lin)</span> Gesamideanoj!
          La atmosfero tute ne taŭgas al nia tasko! Pensu serioze: Kion ni faras? Ni volas prepari prezentadon de majstra
          traduko — traduko de klasika verko, kaj traduko de Zamenhof mem! Ĉu ni ne povas porti iom da deca respekto al
          tia tasko? Ni fuŝas kaj malatentas, kaj tiam ni ekkverelas. Henriko, Joĉjo, mi nun ne havos la tempon provludigi
          vin, post tiom da interrompoj; se vi vere volos foriri, pli bone foriru, ol interrompu.</p>
  <p class="noto">(ROSENKRANZ kaj GÜLDENSTERN pretigas sin por foriri. ROSENKRANZ akcidente prenas la gantojn de HAMLETO.)</p>
  <p class="daŭro">Kaj diru al Marteno, ke li nepre resaniĝu antaŭ merkredo, aŭ mortu pro la strebado resaniĝi!</p>
  <p class="linio"><span class="rolulo">Rosenkranz:</span> Tio tre konsolos lin.</p>
  <p class="linio"><span class="rolulo">La Reĝisoro:</span> Daŭirigu.</p>
  <p class="linio"><span class="rolulo">Ofelio:</span></p>
  <p class="verso">"Kion vi per tio ĉi volas diri, via princa moŝto?"</p>
  <p class="linio"><span class="rolulo">Hamleto:</span> <span class="noto">(tre plate kaj praktike)</span> Henriko, vi havas la miajn gantojn.</p>
  <p class="linio"><span class="rolulo">Rosenkranz:</span> Ha, jes, pardonon. Bonan nokton!</p>
  <p class="noto">(Prenas sian proprajn gantojn kaj foriras kun GÜLDENSTERN.)</p>
  <p class="linio"><span class="rolulo">Ofelio:</span> <span class="noto">(agacite)</span></p>
  <p class="verso">"Kion vi per tio ĉi volas diri, via princa moŝto?"</p>
  <p class="linio"><span class="rolulo">Hamleto:</span></p>
  <p class="verso">
    "Ke, se vi estas virta kaj bela, via virto ne<br>
    devas komunikiĝi kun via beleco."
  </p>
  <p class="linio"><span class="rolulo">Ofelio:</span></p>
  <p class="verso">"Mi vidas, ke mi eraris."</p>
  <p class="linio"><span class="rolulo">La Reĝisoro:</span> Ne, Ofelio, vi eraris.</p>
  <p class="linio"><span class="rolulo">Ofelio: Jes:</span> "Mi vidas, ke mi eraris."</p>
  <p class="linio"><span class="rolulo">La Reĝisoro:</span> Ne, vi eraris, dirante ke vi eraris, vi ne vidas, ke vi eraris!</p>
  <p class="linio"><span class="rolulo">Ofelio:</span></p>
  <p class="verso">"Mi vidas, ke mi eraris."</p>
  <p class="daŭro">Mi eraris, dirante ke mi vidas ... <span class="noto">(Senespere)</span> Altestimata, kiel mi eraris?</p>
  <p class="linio"><span class="rolulo">La Reĝisoro: Vi devus diri:</span> Ĉu beleco povus havi pli bonan kolegon ...</p>
  <p class="linio"><span class="rolulo">Ofelio:</span></p>
  <p class="verso">
    "Ĉu beleco povus havi pli bonan kolegon ol la<br>
    virto, princo?"
  </p>
  <p class="noto">(La lumo subite malfortiĝas.)</p>
  <p class="linio"><span class="rolulo">Polonio:</span> Ho, ne alia elektro-malfunkciigo, mi petas!</p>
  <p class="linio"><span class="rolulo">Hamleto:</span> Ni daŭrigu la dramon, iel. Ni terure perdas tempon!</p>
  <p class="linio"><span class="rolulo">Ofelio:</span> Mi bedaŭras, ke mi tiom fuŝas.</p>
  <p class="linio"><span class="rolulo">Polonio:</span> Vi faras tre bone!</p>
  <p class="linio"><span class="rolulo">Hamleto:</span> <span class="noto">(emfaze volas daŭrigi)</span></p>
  <p class="verso">
    "Estas vero: sed la forto de la beleco pli facile<br>
    faros el la virto malĉaston, ol la forto de la virto<br>
    egaligos al si la belecon. Tio ĉi antaŭe estis<br>
    paradokso, sed nun la tempo montras, ke tio ĉi<br>
    estas vero."
  </p>
  <p class="noto">(POLONIO ternas.)</p>
  <p class="daŭro">Porko!</p>
  <p class="verso">"Mi iam vin amis."</p>
  <p class="linio"><span class="rolulo">Ofelio:</span></p>
  <p class="verso">
    "Mi vidas, ke mi eraris."<br>
    Ne, pardonon, mi vidas, ke mi eraris.<br>
    "Efektive, princo, vi kredigis min pri tio."
  </p>
  <p class="noto">(La lumo eĉ pli malfortiĝas.)</p>
  <p class="linio"><span class="rolulo">Hamleto:</span> Ni daŭirigu la dramon!</p>
  <p class="verso">
    "Vi ne devis al mi kredi: ĉar virto ne povas tiel<br>
    inokuliĝi al nia maljuna arbo, ke la antaŭa ne<br>
    restu. Mi vin ne amis."
  </p>
  <p class="linio"><span class="rolulo">Ofelio:</span></p>
  <p class="verso">"Mi vidas, ke mi eraris."</p>
  <p class="noto">(La lumo tute malfunkciiĝas.)</p>
  <p class="linio"><span class="rolulo">Hamleto:</span> <span class="noto">(laŭte)</span></p>
  <p class="verso">"Iru en monaĥejon!"</p>
  <p class="linio"><span class="rolulo">Ofelio:</span> <span class="noto">(panike)</span> Mi ne povas trovi la pordon!</p>
  <p class="linio"><span class="rolulo">La Reĝisoro:</span> Momenton; elektra poŝlampo troviĝas en la tabla tirkesto.</p>
  <p class="noto">(Grandaj moviĝoj, stumbloj k.t.p. aŭdiĝas el la mallumo.)</p>
  <p class="linio"><span class="rolulo">Hamleto:</span> Ho, ni povas deklami niajn rolojn bone en mallumo, ĉu
          ne?</p>
  <p class="linio"><span class="rolulo">La Reĝisoro:</span> Idioto! kial vi volas kisi min?</p>
  <p class="linio"><span class="rolulo">Polonio:</span> Mi vidas, ke mi eraris!</p>
  <p class="linio"><span class="rolulo">Hamleto:</span> <span class="noto">(laŭtege)</span></p>
  <p class="verso">"Iru en monaĥejon!"</p>
  <p class="noto">(Kurtenfalo.)</p>
  <p>---</p>
  <p>La frazoj, kiujn Ofelio legas erare, troviĝas en la angla ŝlosilo. Oni
          povus simile uzi frazon el ŝlosilo pli konata en alia lado, ekz. Mi vidis grandan hundon en la ĝardeno. Ĝi estu
          kiel eble plej maltaŭga.</p>
</div>
